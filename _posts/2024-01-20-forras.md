---
layout: post
title: "Forrás kiválasztása és letöltése"
categories: [fansub_alapok]
---

Szóval eljutottál oda, hogy kiválasztottad, mit szeretnél fordítani, és el kell kezdened. Remek munka!

De mégis honnan szerezz videót? És feliratot? Ha korábban csak fansubcsapatok oldalán vagy Indavideón (esetleg nCore-ról letöltve) láttál animéket, talán nem feltétlenül triviális ez a kérdés, ezért az első cikkben ezt fogjuk megbeszélni.



## Letöltés helye

Animékhez általában a [**nyaa.si**](https://nyaa.si/) torrentoldalt szoktuk használni - a külföldi csapatok szinte egytől-egyig ide töltik fel kiadásaikat.
Azonban ami - legtöbb esetben - náluk fontosabb, az az, hogy a *hivatalos kiadások* is meg szoktak itt jelenni úgynevezett "ripek" formájában.
![nyaa.si főoldal](https://files.catbox.moe/t7kae4.png)



## Források típusai és forrásértékelés
Amikor rákeresel a kiszemelt sorozatodra, valószínűleg azt fogod látni, hogy egy tonnányi ugyanolyan feltöltés van. Hát akkor melyiket válaszd?
![Egy animéhez több hasonló feltöltés is található](https://files.catbox.moe/d6fpki.png)



Alapvetően a kiadásokat különféle típusokba tudjuk beosztani.


Ha korábbi (ez alatt akár pár hónapos műsorokra is gondolok) animéről van szó, valószínűleg találni fogsz "batch" kiadásokat - ezek általában némi hibajavítással ellátott, végleges formák, amik az egész évadot (vagy adott esetben franchise-t,
esetleg csak egy partot) tartalmazzák. A saját magad (és adott esetben a nézők) kényelmének érdekében érdemes ilyet használni.

Ha éppen futó, szezonos sorozatról van szó, esetleg nem vagy ilyen szerencsés, akkor a legfontosabb az, hogy minden részt *ugyanabból a forrásból* tölts le. Mindenkinek sokkal kényelmesebb és egyszerűbb lesz.


Másodszor: ha már lefutott a sorozat, talán érdemes lehet külföldi *fansubkiadást* keresni.
Klasszikus értelemben vett fansub nem mindig elérhető, azonban némileg feljavított kiadások (hang- és kép az adott legjobb forrásból összeállítva, némi fordítási hiba, időzítés javítva stb.) szinte mindig találhatók.
Hogy mi a "legjobb" kiadás egy adott sorozathoz (legyen az fansub vagy hivatalos kiadás feljavítása), azt [ezen a linken](https://index.fansubcar.tel/) találod.

*Megjegyzés: fansubkiadásoknál fennáll az a veszély, hogy a formázások miatt a feliratfájl a megszokott 3-400 sor helyett több ezer sorból áll; egy-egy adott képernyőre írt szöveg pedig több száz soron keresztül "ugyanaz". Ezekről későbbiekben szó fog esni.*


Ha nem szeretnél ilyen eszközökkel élni, csak szimplán a hivatalos videót és fordítást használnád, akkor egy régebb óta futó, akár több sorozatot is folyamatosan rippelő csapatot keress:
már csak azért is, mert ők a leggyorsabbak *(habár némi jótanácsként már itt is közölném: a sebesség nem minden)*.
Mivel ők gyakran (legalábbis néhány évente) változnak, értelmetlen lenne pontos listát adnom róluk, de íme néhány jelenleg (2024) aktív, vagy korábban nagy nevet elérő, ismert csapat:
[HorribleSubs](https://horriblesubs.eu/), [SubsPlease](https://subsplease.org/), [Erai-Raws](https://www.erai-raws.info/), [NC-Raws](https://nyaa.si/user/BraveSail), [ASW](https://nyaa.si/user/AkihitoSubsWeeklies).


Ha több olyat is látsz, ami megfelelőnek tűnik, akkor érdemes kicsit a leírásban kutakodni, esetleg kommenteket olvasni. Ha valami nem kóser, az hamar fel fog tűnni.

Alternatív kiválasztási mód, hogy megnézed a seederek számát - ez főleg népszerűtlen / régi animék vagy kiadások esetén fontos, 2-3 seedernél van esély rá, hogy órákig fog tartani a letöltés.


Arra mindenképpen figyelj, hogy legyen hozzá felirat társítva, hacsak nem szeretnél magadnak időzíteni mindent (ezért az olyanok, mint pl az Ohys-Raws, nem megfelelők)! A leírásban meg szokták említeni, hogy milyen feliratok vannak társítva, figyeld meg.
![A leírás gyakran utal a társított fájlokra](https://files.catbox.moe/d7e4me.png)
Az első árulkodó jel, hogy valami nem lesz jó, az az, hogy a letöltendő fájl .mp4 kiterjesztésű. Mindenképpen olyat keress, ami .mkv fájlt tölt le!
![A fájllistában nem csak a letöltött fájlok nevét, de a kiterjesztését is láthatod](https://files.catbox.moe/wra6hb.png)


Ha megvan a választottad, csak szimplán kattints rá a letöltés gombra: mentsd el a torrent fájlt, majd nyisd meg egy torrent klienssel. Állítsd be a letöltés helyét, majd mehet is!


A továbbiakban a Torrent használatát fogom részletezni azok kedvéért, akik még nem használtak soha - így ha te ismerős vagy erre, nyugodtan ugorj a következő cikkre.



## Torrent használata

Nem szeretnék senkit sem untatni a technikai részletekkel, de némi figyelmeztetést azért elhelyeznék itt:


**A torrent technológia peer-to-peer kapcsolatot használ, azaz minden letöltő egyben feltöltő is. *Magyarországon* magáncélú felhasználása nem tiltott, azonban több országban (pl. Németországban) illegális.
Használat előtt járj utána, mi a helyzet ott, ahol te élsz. Az oldal nem vállal felelősséget az itt leírt információkért.**


A torrent használatához szükséged lesz egy torrentkliensre. Több népszerű választás is létezik, azonban a cikk írásának idejében (2024) a legnépszerűbb és legbiztonságosabb a [qBittorrent](https://www.qbittorrent.org/).
Ez a kliens minden asztali platformra elérhető. Ha esetleg mobilra kellene (bár őszintén szólva, *inkább ne*), keress valami megbízhatót.

Telepítés után engedélyezd a tűzfalon való átjutását (bár ezt alapvetően a telepítéskor meg kellene oldania), illetve ha agresszívabb vírusirtód van, állítsd be kivételnek.


Jöhet maga a letöltés: a már korábban letöltött .torrent fájlt nyisd meg a klienssel, ami ekkor fel fog dobni egy ablakot. Állítsd be a letöltés helyét, majd kattints az oké gombra. Internetsebességtől (illetve feltöltők számától) függően hamarosan megindul a letöltés.

Fontos tudni, hogy minden letöltött projekt automatikusan "seedelésre" fog átállni: ez azt jelenti, hogy te is feltöltő leszel, vagyis adott esetben némi sávszélességet használhat. Ha ez nem okoz gondot, nyugodtan hagyd bent; viszont ha úgy látod, hogy
egyébként is sok feltöltő van (100 felett már annak mondható), nyugodtan kapcsold le. Jobb klikk az adott projektre, majd "Szünet". Ezt bármikor visszakapcsolhatod.

Ezen kívül a sávszélességedet két másik módon is megóvhatod: az egyik az, hogy a jobb alsó sarokban található felfele nyílra kattintva limitet állítasz rá. A másik pedig az, hogy már telepítéskor ügyelsz rá, hogy ne induljon el magától a program a gép indításával.

Szintén fontos információ, hogy az ablak bezárásával a kliens nem fog leállni - a leállításhoz a tálcagombok közül keresd ki a klienst, majd jobb klikk és "Kilépés".
