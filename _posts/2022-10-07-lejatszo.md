---
layout: post
title: "A nagy lejátszóprobléma"
categories: [fansub]
tags: [technikai]
chapter: 3
---

Elég sok fordítócsapat oldalán található egy fül, ami a lejátszásokkal foglalkozik. Ezt softsubos (.ass softsub, hogy pontosabbak legyünk) kiadások esetén erősen ajánlott meghatározni - hiszen ha nem tesszük, különféle problémákba futhatnak a nézők.


A lejátszó meghatározásához nagyban hozzájárul az, hogy milyen renderert használ a csapat. Mivel ez az útmutató a “modern” fansuboláshoz próbál utat nyitni, a továbbiakban libass verziókat fogunk megnézni.
Azok közül is “egy lejátszót mind felett” – amit sikeresen lespoilereztem a rendererekről szóló cikkben.

De előtte gyorsan elmondom, hogy a két (saját tapasztalatom szerint) legnépszerűbb lejátszó miért is nem jó.

## VLC

Hogy mi a probléma a VLC-vel? Sok régebbi felirattal nagyon szépen elboldogul. Bár elvileg libass működik benne, a komolyabb formázásoknál nagyon szépen be tud lagolni, ezzel egyszerre téve feleslegessé a munkánkat, és elrontva az élményt.
Gondolom mondanom sem kell, de az alábbiak egyike sem így néz ki eredetileg (sőt, a Mierukonál még a szín is elcsúszott).
{videók}
1. videó: [KS-Ezra] Mieruko-chan
2. videó: [GJM] Shiroi Suna no Aquatope


## MPC-HC

Az MPC-t nem volt szerencsém használni – állítólag ez egy jó alternatíva lehet. Azonban ha elhatároztuk, hogy libasst fogunk használni, ez nem jó, ugyanis ha jól tudom, valamilyen VSFilter van benne.
Ezen kívül pedig a [hivatalos weboldala](https://mpc-hc.org/) szerint 2017-ben adták ki az utolsó verziót. Ha mégis ragaszkodunk az MPC-HC-hez, [ezt](https://github.com/clsid2/mpc-hc) a verzióját ajánljuk, mivel ezt még mndig karbantartja valaki.


## Az "egy lejátszó mind felett": mpv

Röviden arról, hogy miért jó lejátszó. Egyrészt folyamatosan fejlesztik, másrészt libasst használ az .ass fájlok megjelenítésére. Juhé!

És mindamellett, hogy van Windowsra, Linuxra és MacOS-ra is, még valaki [Androidra](https://play.google.com/store/apps/details?id=is.xyz.mpv) is megcsinálta.

Most akkor beszéljünk arról, hogy miért nem intézhető el ezzel a három betűvel a kérdés.
{kép}
1. ábra: az mpv alap GUI-ja. Ennyi. Nem több.

Az mpv nagyon jó **alapot** képez, azonban mint lejátszó, elég gyenge, és nem túl felhasználóbarát a felülete. Egy egyszerű .exe telepítő helyett pedig GitHubról vagy egyéb helyekről kell összelopkodnunk.
Éppen ezért elég kényelmetlen lehet egyes (egyszerűbb) nézőknek a használata.

Éppen ezért érdemes megfontolnunk egy olyan lejátszót, ami valami más GUI frontendet ad neki. Ezek listája az [mpv hivatalos GitHubján](https://github.com/mpv-player/mpv/wiki/Applications-using-mpv) is megtalálható.
Szerencsére van belőle elég sok, lehet válogatni.
{képek}
2. ábra: MPC-QT GUI
3. ábra: Haruna GUI

Amiért ajánlott még az mpv használata: külföldön szinte mindegyik csapat mpv-re optimalizál. Ennek van egy egyértelmű előnye: az egyszeri nézőnek **nem kell több lejátszót** letöltenie, és részenként cserélgetnie, hogy melyiket használja.

Egy hasonló lenne a cél itthon is: kialakítani az *“Egy Lejátszó”-hitet*, amit mindenki tud használni. És az mpv (illetve különböző buildjei) erre **tökéletesek**.