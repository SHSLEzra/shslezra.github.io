---
layout: post
title: "Tanácsok egyéni fordítók és csapatvezetők számára"
author: Ezra
categories: [fansub_alapok]
chapter: 99
---

Zárásképpen pedig szeretnék néhány tanáccsal szolgálni a csapatvezetőknek - ezek többségét azonban az egyéni fordítók is megszívlelhetik.

## Helyettes
Sosem születik jó abból, ha egy csapatnak minden eszköze egy kézben összpontosul. Bármikor elérhetetlenné válhatunk, vagy csak szimplán elfoglalttá.

Általában egy csapatnak több vezetője van - de ha ezt a létszám nem indokolja, akkor is érdemes egy **helyettest** beiktatni, aki hozzáfér az összes szükséges platformhoz - szolgáltatók,
közösségi média fiókok.

Ezzel nem érdemes túlzásba esni - nem kell bonyolult hierarchiát felállítani, ahol 15 tagnak van vétójoga döntések felett vagy hasonló.
Csak ne egy ember kezében legyen minden, férjen hozzá más is annak kiesése esetén.

### Adatbiztonság
Ehhez azonban óhatatlanul is hozzá kell adnom: ***ne bízz rá ismeretlenre fontos adatokat!***

A jelszó legyen mindenhová különböző és összetett - de legalábbis ne használd ugyanazt, amit a privát fiókodhoz!

## Archiválás
Nem árt, ha van egy folyamatosan frissített archívum az elkészült feliratokból, esetleg eszközökből.
Az már csak extra, ha ez nyilvánosan elérhető - például egy GitHub repo, vagy valami ingyenes felhőszolgáltató.

**NE** olyanra építsünk, amit csak egy ember ér el (ld. "Helyettes" alpont), és **NE** is olyat, ami valami belsős rendszerre épül.

Kérdezheted, hogy miért: azért, mert láttunk már eltűnni csapatot úgy, hogy aztán sehol nem lehetett fellelni a munkáikat,
aztán a semmiből kellett összeszedni az összes elveszett feliratot (talán ennek legújabb példája a Guddo-FanSub 2020-as "szünete").

## Etikett
Bár szeretik néhányan sulykolni, hogy "a régi begyöpösödött etikett" csak az őscsapatoknak érdeke, azért továbbra is ajánlanám *mindenkinek* a megismerését és megértését.

Hogy miért?  
Mert a jól hangzó szlogenek ellenére ez az etikett nem egy mindenkit lekorlátozó szabálykönyv, hanem afféle "hogyan ne legyünk seggfejek" című útmutató.

Az etikettet [ezen a linken](), a hozzá tartozó kifejtett magyarázatot Ricz tollából pedig az AniMagazin 56. számában
(vagyis [itt](https://animagazin.hu/magazin/56)) a 98. oldaltól kezdődően találjátok; de ha kérdés adódik vele, nyugodtan keress fel bárkit, és el fogja magyarázni.

## Folytatások, hype és hosszú projektek
Ez ugyan az etikett része, azonban mindenképpen fontosnak tartom *külön* kiemelni.

Folytatást általában annak a csapatnak tartjuk fent, akik korábban dolgoztak rajta. Ha ők már nem léteznek vagy lemondtak róla, akkor pedig érdemes kétszer is meggondolni,
van-e a csapat elég jó a folytatáshoz.

Hype projekteket, bár senki sem mondhatja meg, ki vigyen, érdemes nem túltolni. 2-3 verzió még okés (talán a legjobb választás), 5-6 már csak felesleges versengést szül.  
Ezzel együtt, ha valaki odamegy hozzád, hogy ezt "te nem viheted", mert ő viszi, nyugodtan röhögj a képébe.

Előre ismerten hosszú projekt esetén pedig érdemes elgondolkozni, vagy-e elég elkötelezett hozzá éveken keresztül (ld. például az NKWT One Piece-ét).

## Diplomácia más csapatokkal
Végül pedig: ne felejtsük el, hogy más csapatokkal közös a célunk: a lehető legjobb feliratot nyújtani a nézők számára.
Emiatt felesleges harcba ne menjünk bele egymással, ne szivassuk egymást - sőt, amennyire lehet, segítsünk egymásnak.  
És persze nincs is szebb a közös projekteknél, amikor csapatoktól függetlenül összefogunk ezen cél érdekében... remekül hangzik, nemde?

Ezek érdekében érdemes valamiféle fórumra csatlakozni - például ilyen az [Issho Tosho]() fórum vagy a [Magyar Fansubber Közösség]() Discord szerver - a kapcsolattartás érdekében.
