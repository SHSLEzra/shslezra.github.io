---
layout: post
title: "Segítség a fordításhoz: hogyan készíts pöpec fordítást?"
categories: [fansub_alapok]
tags: [forditas]
chapter: 1
author: Ezra
---

Ha végiglapozod egy-egy csapatnak a taglistáját, feltűnhet, hogy hatalmas többségben vannak a fordítók. Nem véletlen ez: manapság már majdnem mindenki beszél valamilyen idegen nyelven, lelkes nézők pedig gyakran segítséget kínálnak a csapatoknak.

Azonban ennek ellenére is az a valóság, hogy nagyon ritka az igazán jó fordító. Éppen ezért ebben a cikkben néhány tanácsot fogok adni, hogy minél színvonalasabb fordítást készíthets te is.

## Jó munkához idő kell
Ha valaki folyékonyan beszél egy nyelvet, előfordulhat, hogy első olvasásra is azonnal rá tud vágni valamilyen magyar megfelelőt. Éppen ezért ezzel a ponttal kezdeném a tanácsaimat: **ne rohanj!**

Persze minden egyes projekt más és más, így előfordulhat, hogy valamiben valóban nincsen elgondolkoztató mondat - de azért mégis, ülj le, és gondolkodj el a mondatokon! Nem kell egy 20 perces részt egy óra alatt ledarálni.

Azért ne essünk át a ló másik oldalára sem, és ne töltsünk el heteket egy rész fordításával.


## Ügyelj a helyesírásra!
Még 2020-ban pont azért csatlakoztam a fansubberekhez, mert tucatszor találkoztam azzal, hogy hiába van lefordítva magyarra valami, ha egyszerűen hemzseg a helyesírási hibáktól. Egyszerűen igénytelen.

Noha jobb esetben pont erre van a lektor vagy az ellenőr, attól még fordítóként is ügyelhetsz arra, hogy minél jobb minőséget képviseljen, amit kiadsz.

Talán az egyik első lépés egy beépített helyesírás-ellenőrző eszköz. De talán még jobb, ha a kérdéses részekre rákeresel: kifejezetten ajánlom az [e-nyelv](https://e-nyelv.hu/nyelvi-tanacsadas/) szócikkeit,
illetve az [MTA helyesírási portálját](https://helyesiras.mta.hu/), ahol automatikus eszközök segítenek. Persze érdemes ezeket a helyükön kezelni, és mindig elolvasni a magyarázatot hozzájuk, mert előfordulnak ilyen esetek:

*több válaszlehetőséges kép*


## A stílus maga az ember
Tudod, miben különbözik egy tucatfordítás és egy minőségi fordítás?

Abban, hogy a tucatfordításban minden szereplő pontosan ugyanolyan kimért, tiszta módon beszél, már-már gépiesen.  
Ahogy a valóságban is, mindenki egy kicsit *máshogy* beszél: egyszerűbb vagy bonyolultabb mondatok, szavak, kifejezések. Ha egy maffiafőnök ordibál, nyugodtan repkedjenek azok a bazdmegek!
Ha egy ötéves gyerek sír az anyjának, akkor pedig ne Arany balladáit üsd fel ihlet gyanánt.

*Suzume kép*

Ez talán a kedvenc példám ennek a jelenségnek az illusztrálására. Sokan talán nem értenek egyet azzal, amit a Suzume esetén tettünk, de gondolj csak bele: Suzume egy (feltehetőleg) Z-generációs, Dél-Japánban (azaz vidéken) felnőtt tinilány.
Pont úgy illik a szájába néhány szlengszó, mint pár cukiskodó vagy népies szó, kifejezés.  
Egy [ehhez](https://dtk.tankonyvtar.hu/xmlui/bitstream/handle/123456789/8857/Magyar_tajszavak_es_nepies_lexikai_elemek_adatbazisa.pdf) hasonló adatbázisban esetleg rá is kereshetsz népies szavakra - de azért próbálj figyelni arra,
hogy mindenképpen érthető legyen értelmező kéziszótár nélkül is az, amit írsz!

A fentihez tartozik még: szlengekkel csak óvatosan, ne kapjon el velük kapcsolatban a hév. Pár év múlva fogalma sem lesz az embereknek arról, hogy mi a fene az a "drip", a "yapping" vagy éppen a "sheeesh".


## Ne tükörfordíts!
Gyanítom, hogyha itt olvasol, már alapból sem tükörfordítasz, azonban most nem is feltétlenül a klasszikus értelemben értettem ezt.

Amikor fordítunk, egy más nyelven íródott szöveget ültetünk át magyar környezetbe. A magyar pedig, bármily meglepő is legyen, sokban különbözik az angoltól.  
Vegyük kapásból a szórendet: az angolban eléggé kötött, míg a magyarban szinte teljesen szabad - ne féljünk ezt kihasználni.

Az egyik legszembetűnőbb példa azonban a megnevezéseknél adott: az angolban a rendfokozat / tisztség megelőzi a nevet, és nagybetűvel írják. A magyar ennek pont fordítottja: a név után jön, kisbetűvel.
Ez azt jelenti, hogy ami angolul "Captain Levi", az magyarul "Levi kapitány" (illetve a rendfokozat talán pontosabb "százados"-ként, de ez már részletkérdés).

Szintén gyakori, hogy néhány szót az angolok különírnak, amit mi egybe. Erre tucatnyi példa van, de vegyünk egy magyar példát: ami angolul "Republic of Councils", az nekünk "Tanácsköztársaság".
Vagy a "Kínai Népköztársaság" angol neve "People's Republic of China".  
Még egy példa bizonyos anyagok nevei. Azt talán már a többség tudja, hogy a "potassium" magyarul "kálium" - de tudtad azt is, hogy a "titanium" és "uranium" magyarul nem "titánium" és "uránium", hanem szimplán "titán" és "urán"?

Azt hiszem, ennyi példa pont elég lesz.

Ennél fontosabb az, hogy ügyelj az angol kifejezésekre, idiómákra: ugyanis szeretik teleszórni velük a fordításaikat. Ezeket pedig meg ne próbáld szó szerint magyarítani!
Az "it's not my cup of tea" semmiképpen sem "ez nem az én csésze teám", hacsak nem teaházban vagyunk - sokkal inkább "ezt nem igazán nekem találták ki".  
Ha esetleg problémád van egy-egy kifejezés felismerésével, nyugodtan használd a Google-t, illetve a [The Free Dictionary](https://idioms.thefreedictionary.com/) idiómakeresőjét.
Ha a kontextusból valami túlságosan kilóg szó szerint, akkor mindenképpen gyanakodj.

Azonban ehhez hasonlóan ne félj magyar kifejezésekkel feldobni a saját fordításodat! Persze fontos, hogy ne vigyen el a hév: "három a magyar igazság" és "" jellegű őrültségeket nem kell beleerőszakolni a fordításba.
Viszont egy "nincs új a nap alatt" vagy "utolsó csepp a pohárban" féle kifejezés szerintem bőven elfér.


## Amikor szakszóval találkozol
Mert igen, ilyen is előfordul, akármilyen animét fordítasz is.

A fordító- és lektorjelölteknek nem véletlenül szoktam kiadni az Iwa Kakeru: Sport Climbing Girls! egyik részének lefordítását - ez falmászásról szól, a legtöbb embernek pedig speciel erről lövése sincs.
Remekül lehet tesztelni vele, hogy ki az, aki veszi az időt és a fáradtságot, hogy utánanézzen a dolgoknak, hogy a fordítás minél pontosabb legyen, és ki az, aki csak otthagyja "jóvanazúgy!" hozzáállással.

*valami boulderes kép*

Ha valamit nem értesz, keress rá megbízható forrásokban - kiindulásnak még a Wikipédia is jó lehet. Persze (többnyire) nem kell szakkönyveket olvasnod, de néhány szómagyarázó oldal, fórum a barátod lehet.


## Ne félj a spoilerektől
Némileg az előző ponthoz kapcsolódik, de amikor fordítasz, sajnos óhatatlanul be kell vállalnod azt, hogy spoilerekkel futsz össze.

Én ugyanis rendszeresen böngészem az adott sorozat Fandom oldalát, vagy adott esetben a forrásanyagot (manga, webnovel, light novel), hogy pontosabban megértsem, miről van szó.
Ennek köszönhetően persze folyamatosan spoilerekbe botlottam a 86 és a The Eminence in Shadow kapcsán, és még így is volt, ami mellett elsiklottunk - de úgy gondolom, összességében megérte.


## Kérj segítséget
Gondolj arra, hogy nem véletlenül dolgozunk csapatokban: ha nem vagy biztos egy mondat értelmezésében (esetleg fogalmad sincs róla), nyugodtan fordulj a lektorodhoz (vagy ha te vagy a lektor, a fordítódhoz), hogy segítsen értelmezni.
De akár fordulhattok az egész csapathoz, netán a csapaton kívül valaki máshoz. Bármit egy frappáns megfogalmazásért vagy remek szóviccért.

A segítődnek pedig nem is feltétlenül kell fansubbernek lennie.  
Amikor a Sayonara Watashi no Cramert fordítottuk, szembejött velünk egy probléma: noha nagyon tetszett az anime, a futballhoz egyikünk sem értett kifejezetten. Bár követve a fentebbi pontot, magam is utánanézhettem volna,
sokkal egyszerűbb volt megkérni egy focirajongó barátomat, hogy a kritikusabb részeket nézze át velem, hogy egészen biztosan a helyes kifejezéseket használjuk.


## Ha minden kötél szakad: fordulj a japánhoz!
Sajnos van olyan, hogy teljesen érthetetlen az angol, vagy egyszerűen semmi értelme a kontextusban. Már végigkérdezted az egész csapatot, de senki sem tudott jó választ adni neked.

Ilyenkor nincs mese: a japán nyelvhez kell fordulni.  
De mégis hogy teheted ezt meg, ha a teljes tudásod kimerül a "kawaii" és az "arigatou" szavakban? A következő cikkben megmutatok néhány eszközt, amely segíthet.