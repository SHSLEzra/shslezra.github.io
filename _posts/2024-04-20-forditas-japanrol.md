---
layout: post
title: "Felirat javítása japánról (nyelvtudás nélkül)"
categories: [fansub_alapok]
tags: [forditas]
chapter: 2
author: Ezra
---

Talán már találkoztál azzal a jelenséggel fordítás (vagy akár csak animenézés) közben, hogy szinte biztosra vetted, hogy a szereplők nem is azt mondták, amit a szöveg írt.  
Ezzel nem vagy egyedül - az angol (hivatalos) fordítások legendásak arról, hogy képesek nagyon sok dolgot félrefordítani; illetve ezen kívül "angolosítják" a szöveget (neveknél tetten érhető leginkább a dolog).

Akárhogy is, mivel a lehető legpontosabb fordításokra törekszünk, óhatatlanul felmerül bennünk, hogy mit tegyünk adott helyzetben - hiszen nem beszélünk japánul! Ez a cikk erre a kérdésre fog megoldást kínálni néhány ingyenes eszköz segítségével.

## Előtudás
Bár az említett eszközök alapvetően előtudás nélkül használhatók (illetve azt ígértem, nyelvtudás nélkül is), némi információt itt szeretnék leírni.
- Érdemes ismerni, hogyan működik a japán írás (hiragana, katakana, kanji)
- Sok esetben hasznos a hiraganák olvasásának ismerete
- Ahogy azt is érdemes tudni, hogyan működik a Hepburn-átírás
- Alapvető nyelvtani jelenségek (partikulák, igeragozás) ismerete sem hátrány

Ezekhez pedig néhány (magyar nyelvű) cikk:
- [Japán magyar szemmel: szótagírások](https://japanmagyarszemmel.blogspot.com/2014/08/a-japan-irasrol-i-szotagirasok.html)
- Budobaka: [kanji](https://budobaka.blog.hu/2020/06/05/a_japan_irasrendszer_kanji) és [romaji (Hepburn)](https://budobaka.blog.hu/2020/07/24/a_japan_irasrendszer_r_maji_ii)
- Tanuljunk nyelveket! - Japán: [mondat](https://tanuljunknyelveket.blog.hu/2014/07/07/japan_2_mondat) és [kérdés](https://tanuljunknyelveket.blog.hu/2014/07/11/japan_3_kerdes) (kizárólag a partikulák *logikájának* megértéséhez)

Ennyi tudással felvértezve pedig ugorjunk is arra, hogyan értsük meg, mit mond a japán.


## Jisho
**Felhasználás:** szótár
**Elérés:** [jisho.org](https://jisho.org/)

Talán az első mentsvárad - őszinte leszek, nekem fordítás közben folyamatosan nyitva van.

Használata igencsak egyszerű: beírod a keresett szót, amelyre az összes találatot ki fogja listázni.
Nagy előnye sok más oldallal szemben, hogy *nem csak* kanjis vagy kanás (vagyis echte japán) szövegből képes fordítani, hanem romajiból (latin betűs átirat) is.  
Az oldal egyik funkciója az is, hogy szótöredékek alapján keres - ha nem érted ki a teljes szót, beírhatod azt, amit kiértesz (ha pedig valahonnan középről hiányzik valami, használd a * karaktert).

*kép egy jishos keresésről*

**FIGYELEM!** Ahogy az a fentebbi képen is látszik, sok esetben a japánoknál egy hangalak több dolgot is jelöl - egészen pontosan a "kami" jelent papírt, istenséget, hajat és fűszert is.
Mindenképpen **olvasd végig** az összes feldobott lehetőséget, majd a *leginkább kontextusba passzoló* alapján dönts (hacsak nem tudsz kanjit szerezni a szöveghez - erről később).  
Az említett szótöredékes keresés miatt pedig lehet, hogyha elég lentre görgetsz, már nem is arról van szó, amire kerestél - előbbi példánknál maradva a "kami" szóra keresve a végefelé már azt is kiadja, hogy "kamikiru", vagyis "leharapni".
Itt tehát hasznos lehet a fentebb említett hiraganatudás.

Ha esetleg *gyanítod*, hogy mit mondanak, de biztosra akarsz menni / szeretnéd megszerezni hozzá a kanjit, angolul is rákereshetsz egy adott szóra, és ki fogja adni.

Talán a kedvenc funkcióm azonban az, hogy amikor azt érzékeli, hogy igére kerestél rá, nem csak a szótövet adja meg, hanem azt is, hogyan lett ragozva, melyhez némi magyarázatot is fűz.

*kép egy ilyen keresésről (pl. asobimashita)*

És ha japán *mondatot* adsz meg neki, akkor egész pontosan szétbontja szavakra a keresést.

*kép egy ilyen keresésről is*


### Kiegészítés: adys.org
Létezik egy egész korrekt japán-magyar szótár is, melyet az [adys.org](https://adys.org)-on keresztül érsz el. Ennek azonban van egy olyan hátránya, hogy *kizárólag japán szöveget* tudsz beadni neki - kezdőként tehát nem igazán használható keresésre.
Esetleg ha romajit beadsz neki, használható a Jisho alternatívájaként, de ezt inkább mindenki döntse el magának.

Amire viszont nagyon is jó, az az, hogyha megtaláltad valahol (pl. Jishón) a szót, amit kerestél, magyar megfelelőt kereshetsz a fordítására (maradtam a kaminál, mint példa; de főleg ennél összetettebb esetekben tud baromi hasznos lenni).


## sljfaq.org
**Felhasználás:** kanji felismerése
**Elérés:** [kanji.sljfaq.org](https://kanji.sljfaq.org/)

Ha valamilyen kiírt szövegről van szó, amit nem olvasnak fel, de le szeretnéd fordítani (valamilyen levél, kiírás esetén), megpróbálhatod azt lerajzolni ezen az oldalon, amely aztán felismeri (vagy legalábbis megpróbálja felismerni) azt, hogy mit írtál.
Alapvetően figyelembe veszi a vonássorrendet, mely segítségével sokkal pontosabb találatokat kaphatsz; de ha nem ismered az alapjait annak, hogyan kell japán karaktereket leírni, az "Ignore stroke order" jól jöhet.

*kép az oldalról*

A kiválasztott kanjira kattintva pedig átírányít a WWWJDIC (egy angol-japán szótár) oldalára, ahonnan kimásolhatod az adott kanjit, de a jelentését is megkapod.

*kép a másik oldalról*

**FIGYELEM!** A japán egy ilyen nyelv, muszáj folyton figyelmeztetéseket írnom. Egyes kanjik (illetve a legtöbb) önmagukban mást jelentenek, mint együtt - ezt mindenképpen vedd figyelembe!  
Egyik első felsülésem ezzel, amikor megpróbáltam a "大丈夫" szót lefordítani magyarra ennek segítségével. A 大 nagyot, a 丈 magasságot, a 夫 pedig férjet - a végső megoldásom így "A magas férj" lett.
Amikor ezt megmutattam a japánról fordító barátomnak, röhögve csak ennyit tudott kinyögni: "ez a szó a daijoubu" (vagyis "minden rendben").


### Kiegészítés: Google Translate
Ha a kanji jól olvasható (nagy, szépen írt/gépelt, nincs eltorzítva), a Google Translate mobilos appba épített eszközével megpróbálhatod beolvasni az adott szót - ezzel megspórolva az előbbi rajzolós szenvedést.

Fontos hozzátennem, hogy ezt **kizárólag felismerésre** használd, mert japánról elég rosszul fordít a Google (esetleg egy-egy szóval megpróbálkozhatsz, de ne fűzz hozzá nagy reményeket).


## The Jaded Network SFX
**Felhasználás:** SFX-ek angol megfelelőjének megtalálása
**Elérés:** [thejadednetwork.com/sfx](https://thejadednetwork.com/sfx/) - jelenleg hibás

A képernyőn megjelenő különleges szövegek talán ismerősek lehetnek mangákból - többségében pedig az olyan eszközök, mint a Jisho, elhasalnak rajtuk.

Erre jött létre ez az SFX-gyűjtemény, amiben katakanával kereshetsz (van a kereső alatt egy beépített segéd is), erre pedig kiadja a romajit és az angol megfelelőt is némi segédlettel ellátva.

Sajnos az oldal egy ideje már félig használhatatlan, elkezdett szétesni. Emiatt egy 2024 februári állapot lementve letölthető [pushrbx oldaláról](https://static.pushrbx.net/file/whimsyshire/share/translations.yml) - a keresés valamivel nehezebb benne,
mint az eredeti oldalon, de ez is több a semminél.


## Kitsunekko és Anicobin
**Felhasználás:** japán (closed caption) feliratok letöltése
**Elérés:** [kitsunekko.net](https://kitsunekko.net/) és [anicobin.ldblog.jp](https://anicobin.ldblog.jp/)

Van az az eset, amikor egyszerűen fogalmad sincs, hogy mit mondhatnak. Már vagy ezerszer meghallgattad, mindenre rákerestél, de semmi értelmes találat.  
Ilyenkor jön az, hogy japán feliratokhoz nyúlunk - ezzel megspóroljuk magunknak a hallgatással járó szenvedést.

A Kitsunekkón egyaránt fellelhetőek angol feliratok (néha olyanok is, amik már máshol nem) és japánok is - mi azonban most főleg az utóbbira koncentrálunk.
Viszonylag rendszeresen töltenek fel ide (bár nem folyamatosan). Miután letöltötted az .srt vagy .zip fájlt, társítod a videóhoz, és kikeresed a kérdéses részt, majd a már említett eszközök segítségével megpróbálod megfejteni.

*kép a Kitsuneko listájáról*

A másik lehetőséged az Anicobin blog, ahol japán closed caption feliratok érhetők el. Mivel az oldal japán, ha nem beszéled a nyelvet, fordítóra lesz szükséged (illetve itt az eredeti cím alapján kell keresned, amit pl MAL-ról szerezhetsz be).

*kép an Anicobin keresőjéről*

És ha már van teljes mondatod is, szavankénti szótárazás helyett...


## DeepL és ChatGPT
**Felhasználás:** részletes fordítás, magyarázat *(NEM FORDÍTÁS!)*
Elérés: [deepl.com](https://deepl.net/translator) és [chat.openai.com](chat.openai.com) (utóbbi regisztrációhoz kötött)

Talán az egyik legvitatottabb kérdés manapság az AI eszközök használata - mind a mindennapokban, mind a fordításban.  
Én, mint technika iránt érdeklődő, kíváncsian követem, no meg rendszeresen használom is ezen eszközöket, azonban fontos tudni a helyüket az életünkben és a munkánkban is.
Bár sokan fordítanak DeepL használatával, én mindenkit arra buzdítanék, hogy amennyire lehet, *kerülje ezt a megoldást*.  
Azonban van eset, amikor igencsak hasznosak lehetnek a mesterséges intelligencia alapú szoftverek - én nyelvtanuláshoz kifejezetten hasznosnak találtam őket. Ez a helyzet pedig nem is különbözik annyira ettől.

A **DeepL** (szerintem) egyik nagyon jó felhasználási módja az, hogy segítséget tud adni a mondat értelmezéséhez. Csak másold be az előző lépésből megismert japán mondatot, majd fordíts vele angolra (esetleg magyarra), hogy megértsd, miről van szó.
(Illetve bár ez a cikk nem erről szól, de ha egy angol mondat nehezíti meg az életedet, ahhoz is adhat támpontokat.)
Viszont *kérlek*, ne használd szó szerint a magyar fordítást, mert általában borzalmasan gyatra, de legalábbis elüt a fordítástól. A kontextus ismeretében, a korábban használt kifejezések, a szereplő stílusa alapján fogalmazd meg a végleges mondatot.

*DeepL felülete egy mondattal*

Egyszerű fordításra tehát remek eszköz a DeepL, a **ChatGPT** azonban ennél több segítséget is adhat.  
Csak szimplán másold be a kérdéses mondatot, majd kérd meg, hogy fordítsa le magyarra/angolra (ahogy várható, az angol általában jobban értelmezhető), és tedd hozzá, hogy elemezze az eredeti mondatot.
Segítséget fog adni igeragozásban, különböző mondatrészek szerepében, kötőszavakhoz, egyszóval sokkal árnyaltabb képet fogsz kapni, mint egy érthetetlen japán mondat valamilyen más nyelvű változata.  
Sőt, ha nem érted, valamit miért úgy fordított, ahogy (esetleg csak szimplán nem értesz valamit), rákérdezhetsz konkrétan arra a dologra is.

*ChatGPT, ahogy egy mondatot lefordít, majd valamire rákérdezünk*

*(Lifehack a ChatGPT használatához: a Microsoft Edge-ből ingyenesen, regisztráció nélkül elérhető a Microsoft saját AI-alapú eszköze, a Copilot. Ez tulajdonképpen ChatGPT szteroidokon - a legjobb benne, hogy bár még mindig csak a ChatGPT 3.5 érhető el
az OpenAI oldalán ingyenesen, a Copilot már a ChatGPT 4-et használja. Ha pedig valaki nem szeretne telefonszámmal együtt regisztrálni a ChatGPT-hez, akkor is jól jöhet ez. Minden más ugyanaz, mint amit fentebb írtam.)*


### Futottak még: egyéb fordítók
Némi utánajárás után találtam még két olyan fordítót, amit úgy gondoltam, megemlítenék itt.

Az egyik egy effektíve japánra kifejlesztett eszköz, a [RomajiDesu](https://www.romajidesu.com/translator/), amely szintén japán bevitelt kíván meg. Sokan dicsérik, azonban személy szerint még sosem használtam.

Amit pedig én is használtam, az a koreai Naver fordítója, a [Papago](https://papago.naver.com/) - bár alapvetően koreaira használom, japánra is *egész* korrekt mondatokat alkot. Ha másra nem, +1 támpont szerzésére ez is használható.


*A cikk részben [dottris Issho Toshón elérhető bejegyzése](https://forum.isshotosho.info/t/segitseg-forditoknak-akik-a-japan-nyelvet-is-figyelembe-szeretnek-venni/2549) alapján íródott.*