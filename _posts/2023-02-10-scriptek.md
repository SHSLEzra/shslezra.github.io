---
layout: post
title: "Aegisub scriptek telepítése"
categories: [fansub, formazas]
chapter: 2
author: Ezra
---

Ebben a viszonylag rövid fejezetben megbeszéljük, hogyan kell az Aegisubhoz scripteket keresni és a legmegfelelőbb módon telepíteni.

## Scriptek elhelyezése
Alapvetően két helyre is telepíthetőek a scriptek, melyek az alábbiak:
- `[Aegisub telepítési könyvtára]/Aegisub/automation/autoload`
- `%appdata%/Aegisub/automation/autoload` *(Linux és macOS rendszerek esetén lásd az utolsó két alcímet)*

A kettő között igencsak fontos különbség van: ha esetleg több verzió van fent a gépeden *(vagy a későbbiekben több lesz)*, az első esetén a scriptet csak az a verzió éri el, amelyik mappájába helyezted el.  
Éppen emiatt Ezt a verziót lehetőleg kerüljük el - mivel szerencsés esetben viszonylag gyakran fogsz más verziókat telepíteni *(nem, nem frissíteni)*, mindenképpen az AppDatás helyre telepítsünk.
(Hacsak valamiért nem az a célod, hogy kizárólag az egyik verzió férjen hozzá.)

Azonban igen valószínű, hogy nem gyakran fogsz kézzel scripteket telepíteni...


## DependencyControl
...melynek oka ez a csomagkezelő.  
A legtöbb (új) verzióba már alapból telepítve van; ha esetleg neked nincs, akkor [innen](https://github.com/TypesettingTools/DependencyControl) megszerezheted.  
De mi is ez?

Gyakorlatilag egy scriptgyűjtemény (ami egyébként [online is böngészhető](https://typesettingtools.github.io/depctrl-browser/):
a legtöbb hasznos script elérhető és telepíthető innen (ezek listája folyamatosan frissül), az összes hozzájuk szükséges egyéb fájllal együtt (az automation mappában lévő egyebek).
DependencyControllal gyakorlatilag két kattintássá válik a scriptek telepítése.

Némi kényelmetlenséget azonban az okoz, hogy bizonyos scriptek *kizárólag* ennek telepítésekor működnek - ezért *mindenképpen* javasolt a beszerzése.

### DependencyControl használata
Tulajdonképpen igen kézenfekvő, nem is igényel sok időt.  
Az Aegisubon belül Automatizáció > DependencyControl > Install Script, majd a felugró ablakban a scriptek közül válaszd ki azt, amelyiket telepíteni kívánod.  
Egyszerre sajnos csak egyet lehet, így ha többet is szeretnél, ezt a lépést ismételd meg mindaddig, amíg nem telepítetted mindet.

![Az "Install Script" menü](https://files.catbox.moe/vqg1hl.png)

Feltűnhetett, hogy még mindig nem elérhetőek az újonnan telepített scriptjeid.  
Vagy indítsd újra az Aegisubot, vagy pedig az Automatizáció > Automatizáció... menüpontra kattintva megjelenő ablakban kattints az "autoload mappa újraolvasása" (angolul: Rescan Autoload Dir) gombra.  
(Egyébként ebből az ablakból leolvashatod a telepített scripteket, illetve egyéb hasznos infókat róluk.)

![Automation Manager ablak](https://files.catbox.moe/8ihrps.png)

Voilá, telepítetted is a scriptjeidet.


## Script telepítése DependencyControl nélkül
Azonban előfordulhat, hogy nem tudtad telepíteni a DependencyControlt *(bár ha Windowson vagy, ebben az esetben valószínűleg az Aegiddel nem is kéne formáznod)*, vagy pedig szimplán nem találtál valamit benne, ami kellene (ez viszonylag gyakori eset)

Ilyenkor a fentebb említett helyek közül az egyiket keresd fel *(ismét: az AppDatás **erősen** ajánlott)*, és az autoload mappába másold be a scriptet.
Ügyelj arra letöltéskor, hogy abban a kiterjesztésben legyen, ahogy fel volt töltve (általában .lua, ritkábban .moon, még ritkábban pedig .py).  
Egyes scripteknek szüksége van bizonyos modulokra, melyeket általában mellékelnek is. Ezeket a megfelelő mappákba kell elhelyezni.


## Scriptek és DependencyControl Windowson kívül
Sajnos jelenleg csak Windowsos buildekbe van beépítve a DependencyControl, ha Linuxon vagy macOS-en szeretnéd használni, külön kell telepítened.

Ez macOS-en viszonylag egyszerű folyamat, a [kiadások](https://github.com/TypesettingTools/DependencyControl/releases) fül alatt a legfrissebbet töltsd le, majd helyezd el a `$HOME/Library/Application Support/Aegisub/` mappába.

Linux alatt, mint oly sok minden, ez is bonyolultabb.  
Saját magadnak kell buildelned. Ha Linuxot használsz, akkor valószínűleg egyébként tudod is, hogyan kell ezt megtenni.
Ha abba az 1%-ba tartozol, aki nem, akkor lepacsizhatsz velem - a cikk írásának időpontjában éppen keresem a megoldást erre.  
Arch Linux használóknak [AUR](https://aur.archlinux.org/packages/aegisub-dependency-control)-ban van egy package egyébként.