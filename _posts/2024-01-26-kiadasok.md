---
layout: post
title: "Publikálás 1.: Kiadások típusai - előnyök és hátrányok"
categories: [fansub_alapok]
tags: [kezdetek]
chapter: 3
author: Ezra
---

Ha eljutottál oda, hogy kész magyarra fordított feliratod van, akkor nincs már más hátra, mint publikálni az elkészült művet.  
Igen ám, de mégis hogyan?

Ha elég régóta nézel animéket (vagy tulajdonképpen bármilyen *rajongói* felirattal ellátott filmet/sorozatot), valószínűleg tisztában vagy a főbb kiadási típusokkal.
Ezek nagyjából a következők: felirat és fontok; softsub (videó mellé mellékelt felirat); hardsub (égetett felirat).

Természetesen ebben az esetben sem létezik "tökéletes" megoldás, ezért most a továbbiakban ezekről fogunk egy kicsit beszélni - melyik(ek)et válaszd, és hogyan.


## Felirat és fontok
Ez talán a legegyszerűbb eset: ilyenkor az elkészült .ass fájlodat és a felirat megjelenítéséhez használt betűtípusokat (fontokat) töltöd fel valahová.  
Persze ennek is több formája van - a fontokat rakhatod külön mappába, lehet az egész egy zip, esetleg egy felhőtárhely, amit elérnek, de ez már csak megvalósítási kérdés.

#### Előnyök:
- Kis tárhelyet foglal (nagyjából 1 megabájt / epizód a maximum)

#### Hátrányok:
- Néző számára *esetleges* kényelmetlenség a videó letöltése
- Rossz lejátszó esetén hibás megjelenítés

#### Mikor válaszd ezt?
Tulajdonképpen azt mondanám, hogy mindenkor. Hogy miért?

Mert kevés helyet foglal. Kész. Ha bármi történik, kérdés nélkül el lehet menteni, a videót pedig később kikeresni hozzá, majd társítani. Neked sem fog az értékes tárhelyedből elvenni - alig pár megát foglal még az AnimeGun Subnál is az összes feliratunk.

Fő felhasználási esetek olyankor vannak, amikor nincs elég tárhelyed (például ingyenes verziókkal dolgozol és sok kiadásod van), esetleg amikor nem szeretnél videót mellékelni szerzői jogi okokból.
Illetve persze gyenge sávszélesség vagy számítógép mellett, de remélem, ez nem jelent senkinél problémát.

Sok esetben a nézők egyébként külön szokták kérni a felirat és a fontok feltöltését - általában archiválási célból, de vannak néhányan olyanok, akik juszt is csak más videóval szeretnék nézni.
Persze mondhatsz nemet is nekik, de... igazából miért?

Persze megemlíteném az "aggályokat" is: hozzáértők tudják módosítani, például átírni a nevedet benne vagy ilyesmi.
Hatalmas szerencsénkre ilyen esetről már évek óta nem hallottunk, így én ezt elvetném, viszont a teljesség kedvéért szerettem volna megemlíteni.


## Softsub
Softsub kiadás esetében gyakorlatilag úgy járunk el, mint a forrásanyagunkat készítő csapatok. Az elkészült feliratot az *adott epizódhoz* szükséges fontokkal együtt a forrásvideóhoz társítjuk egy .mkv fájlban.

#### Előnyök:
- A felirat és a betűtípusok mindenki számára elérhetők
- Nem kell megfelelő videót keresni a megtekintéshez

#### Hátrányok:
- Rossz lejátszó esetén hibás megjelenítés

#### Mikor válaszd ezt?
A legfőbb felhasználási eset az, amikor valamilyen módosított videót használsz, - például saját encode-ot - viszont ez kezdőknél ritkábban fordul elő.

Másik eset az lehet még, amikor egy olyan forrásvideód van, amit nehezebb beszerezni - például kevés rajta a seed, kevésbé népszerű helyről szedted le,
esetleg tartasz attól, hogy törlés és/vagy újrafeltöltés áldozata lesz, így némileg időállóbb lesz a kiadásod.

Némi kényelmet is kínál, hiszen aki szeretné, ki tudja nyerni a feliratodat tárolási célból (esetleg más videóhoz társítani, ahogy azt fentebb említettem), de az egyszeri nézőnek sem kell semmit keresnie.

Hátránya is az egyszeri néző lehet: azt hiheti a videó miatt, hogy bármivel nézheti, miközben ez sokszor sajnos nincs így (erről későbbi cikkekben lesz szó).

### Használata:
{ide majd készíteni kell valamit}


## Hardsub
Hardsub, vagyis égetett kiadás esetében egy új .mp4 fájlt készítesz, amin megjelenik a felirat, attól nem elválasztható. Ennek köszönhetően így *biztosan* jól fog megjelenni a felirat mindenkinek, bármin nézi is.

Itt megjegyzendő, hogy (alap esetben) ilyen kiadás szükséges az online lejátszáshoz is.

#### Előnyök:
- Helyes megjelenítés minden lejátszó esetében
- Csak egy fájlt kell letölteni
- (Online megtekintés)

#### Hátrányok:
- (Némileg) erősebb számítógép szükséges
- Nagy méret, nehezen archiválható

#### Mikor válaszd ezt?
Ha videómegosztóra (jelenleg: Indavideó és Videa) szeretnéd feltölteni, nincs más választásod.  
Ha online videót szeretnél, de nincs saját szervered és programozód, akkor szintén ez a te kiadási típusod.

Ritkább eset, de előfordulhat: ha olyan sok formázást, esetleg komolyabb karaoke effektet teszel rá a részre, belagolhat a rész lejátszása, főleg gyengébb gépeken (és rossz lejátszókban).  
Ennek elkerülésére pedig tökéletes eset, hiszen ez olyan, mint bármilyen átlagos videót megnézni, bármit is műveltél a részben.

### Használata:
{ide egy guide az ffmpegről és a Handbrake-ről}


# Hogyan válasszak?
Most átböngészve azt gondolhatod, túl sok lehetőség van. Mindegyiknek van előnye és hátránya, mégis hogyan válassz így egyet?!

Itt jön a dolog szépsége: nem kell *egyet* kiválasztanod. Senki sem tiltja meg neked, hogy akár mind a három típusban kiadd (igaz, ez utóbbi valószínűleg nem túl célszerű).

Személy szerint azt ajánlom neked, hogy felirat+font kiadásod *mindenképpen* legyen. Nem tudhatjuk, mi történik a jövőben, és ahogy azt a Guddo-FanSub példája is mutatja a 2022-es hirtelen leállásukkal,
egy pillanat alatt elveszíthetünk nagyon sok minőségi fordítást. A legjobb az lenne, ha ezt sosem kellene elszenvednünk.  
Ennek érdekében ajánlom, hogy (akár egy kezdetben nem publikus) felhőtárhelyre töltsd fel ezeket a kiadásokat a későbbiek érdekében - de tulajdonképpen nincs is okod lerejteni, hadd mentse, aki szeretné.

Ha online videót is szeretnél kínálni, hardsubot mindenképpen kell készítened. Ezt pedig akkor már érdemes lehet fel is tölteni azon nézőknek, akik a leglustább módon tolják.

Ezek mellett a softsub redundánsnak tűnhet - de ha változtattál a videón, vagy ritka a kiadásod, semmi ok nincs arra, hogy kihagyd.

Tulajdonképpen az a legjobb, ha nem kötelezed el magadat egy kiadási formula mellett - adott esetben projektenként is változtathatsz azon, hogy mire van szükség.
Én például hardsubot mindig kiadok (hiszen szükség van az online videóra), normál esetben pedig felirat+font kombóval toldom meg; saját videó esetén pedig ezt vagy elhagyom, vagy softsubbal pótlom.

### Hova töltsem fel a kiadásaimat?
Remek kérdés, köszönöm szépen!  
Noha ezt két mondatban is megválaszolhatnám, úgy gondolom, érdemes erről többet beszélni. Ezért döntöttem úgy, hogy inkább két részre bontom ezt a (logikailag) egybe tartozó gondolatot.

A következő cikk tehát arról fog szólni, hogy merre érdemes a *már elkészült* kiadásaidat tárolni, hogy az a lehető legkényelmesebb legyen mindenki számára.