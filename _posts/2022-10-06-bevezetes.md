---
layout: post
title: Bevezetés
categories: [fansub]
tags: [technikai]
chapter: 0
---

Avagy: miért írom ezt, kiknek jó ez, és miért teljesen mindegy.

Random gondolatok a hajnali Ezrától.


Szóval hali.

Akinek nem tűnt fel, Ezra vagyok. 2020 elején (ahogy szeretek fogalmazni: a “Nagy Karantén” idején)
kezdtem el animéket nézni, ugyanezen év végén, pontosabban október 27-én kezdtem el a rajongói fordításokkal is foglalkozni.

Jelen pillanatban az [AnimeGun Sub](https://animegunsub.hu/) egyik vezetője (három hű társammal együtt), az [Ookami](https://www.ookami.hu/) egyik tagja,
valamint “egyéni fordító” vagyok. Ez utóbbit értsd: ott is ott vagyok, ahol nem.

Ezen kívül (ez a későbbi utalások szempontjából lesz fontos) több külföldi csapat tagja vagyok, vagy legalábbis bedolgozok hozzájuk.
Ilyen például a NovaWorks, a Setsugen no Fansub vagy a Cyan. Ilyen formában a “mai” “modern” fansubolás technikájával is megismerkedtem.
Ezért írhatom ezt a guide-ot.


## Szóval kiknek is szól ez?

Teljesen kezdőknek nem ajánlom. Ha még soha nem suboltál, ajánlom, hogy keress fel egy tapasztaltabb csapatot.
Ők majd tanácsokkal látnak el. Esetleg csatlakozz a [Magyar Fansub Közösség](https://discord.gg/gam4ZVWKvn) Discord szerverre.

Azoknak írom, akik továbbra is fejlődni szeretnének a fansubolás terén, követni azokat a trendeket, amik megjelennek a nemzetközi színtéren.
Vannak dolgok, amik egyszerűek, és konkrétan két kattintásból állnak. És vannak bonyolultabbak.

Ugyanitt említem: ezek főleg a csapatvezetők / egyéni fordítóknak, illetve a csapatokban a formázóknak, égetőknek, effektezőknek szólnak.
A fordítás és a lektorálás mechanikája gyakorlatilag mindegy. De persze ki vagyok én, hogy megmondjam, ki mit csináljon?


## Miért írom?

Zahuczky feldobta az ötletet, hogy jó ötlet lenne egy útmutatót írni a (modern) fansubolásról magyaroknak.
Igen, ez most hibáztatás akar lenni. Szégyelld magad.


Az idei balhé ([összefoglaló](https://forum.isshotosho.info/t/a-magyaranime-hu-sara-avagy-tiz-kilo-szekunderszegyen/2465/134) azoknak, akik nem tudják, mi ez) a gyűjtőoldalak és a fansubberek között pedig több dologra is rámutatott, amiről valószínűleg már a legtöbben tudtunk.

Minden felesleges moralizálás nélkül: a minőség már nem követelmény a nézők megszerzéséhez.
Akik minőségre vágynak, vagy angol csapatokat választanak, vagy azt a pár magyart, akik jól dolgoznak.

Úgy gondolom, nem árt, ha az utóbbi tábort gyarapítjuk. Szükség van a nézők edukálására is, de először nekünk kell lépnünk.
És amíg mindenki össze-vissza áll, úgy nehéz lesz.


Visszatérve Zahuczkyra: a lényeg, hogy szerintem is jó ötlet. Megpróbálok általánosságban mindenről írni, de úgy istenigazából a technikai hátteréhez nem értek.
Vagy legalábbis nem mindenhol. Szóval ha valahol hülyeséget írok, tudjátok, kit kell okolni.

Éppen ezért nem is kell mindent megfogadni. A lényeg, hogy a lehető legtöbben képet kapjanak arról, milyen lehetőségek vannak,
mi történik a “nagyvilágban”, nem az, hogy megváltsam a világot.


Ha esetleg az írás elakadna, vagy bármi más okból egyéb helyeken is olvasgatnál, ezeket ajánlom:
- [Nihil által fordított formázás útmutató](https://aegiformazas.wordpress.com/) (kissé elavult, és ez a blog ennek leváltására íródik, de nem rossz)
	- [Unanimated oldala](https://unanimated.github.io/) (az előbbi eredetije angol nyelven; formázás, időzítés, scriptek írása)
- [Formázás Adobe Illustratorben](https://aiformazas.weebly.com/#) (Cickány írása)
- [Bibliotheca: Fansubber Kiskáté](https://biblioteca.riczroninfactories.eu/tag/fansubber-kiskate/) (néhány cikk Ricztől)
- [Fansubbing guide](https://guideencodemoe-mkdocs.readthedocs.io/typesetting/aegisub/) (pár hasznos infó, szintén angolul; főleg encodereknek)
- [Zahuczky’s Site](https://zahuczky.com/) (Zahu saját scriptjei, KFX-útmutatója, továbbra is angolul)


És végül egy gyors köszönetnyilvánítás mindazoknak, akik nélkül nem lennék ott, ahol most:
- “Réka” (aki 6 év kitartó munkájával rávett az első animémre)
- Luna (aki akaratom ellenére betuszkolt lektornak)
- Darky14 (aki támogatta elmebeteg ötleteimet)
- Dysen (akinek köszönhetően elkezdtem formázni)
- Zahuczky (aki a külföldi szférába berángatott, valamint karaoke tudásom "atyja")
- a névtelen hős (aki összeismertetett egy csomó külföldi taggal, jó zenével látott el, és aki nem dobott ki fél év késés után sem)
- és mindenki más, legyen magyar vagy külföldi, aki technikákat mutatott, bízott bennem, segített, motivált, tartotta bennem a lelket, és persze kajával látott el
