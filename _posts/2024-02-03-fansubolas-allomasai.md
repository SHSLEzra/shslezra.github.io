---
layout: post
title: "A fansubolás állomásai: feladatkörök fordítás során"
categories: [fansub_alapok]
tags: [csapat]
chapter: 1
author: Ezra
---

Ha több animét láttál már, találkozhattál azzal a jelenséggel, hogy egy ember helyett egy egész csapat - akár 4-5 is - dolgozik egy részen.

Mi ennek az oka?  
Egyszerűen az, hogy nem érthet mindenki mindenhez. Ha még így is van (hiszen sokan betöltenek különféle feladatköröket egyszerre egy csapatban), nagyon időigényes és fárasztó lenne.
Természetesen mindenki más-más szinten áll, és máshoz is ért, így tehát érdemes felosztani, csapatban dolgozni másokkal.  
Az csak "hab a tortán", hogy valamikor talán egy általában fordítást végző személynek máshoz volna kedve.

De mégis mik azok, amelyek alapján feloszthatunk egy csapatot? Ki mit csinál? Ebben a cikkben ezt fogjuk kifejteni.

## Feladatkörök
Két csoportra bontanám a betölthető feladatköröket: **szöveggel foglalkozókra**, akik a dialógusokért felelnek; illetve **technikaira**, amely a videóért, illetve a megjelenésért általában felelnek.

Ezek a következők:

#### Szöveggel foglalkozó pozíciók
- Fordító
- Lektor
- Korrektor

#### Technikai pozíciók
- Időzítő
- Formázó
- Karaokekészítő
- Videókódoló
- Ellenőr


## Fordító
**Szükséges idő részenként:** 2-4 óra (szövegmennyiségtől, stílustól illetve gyakorlattól függően)  
**Szükséges tudás:** idegen nyelv (japán vagy angol), magyar nyelv

Talán a legegyértelműbb pozíció: ő az, aki a forrásnyelvről a célnyelvre átírja a szövegeket.  
A forrásnyelv célszerű esetben japán (illetve az adott médium nyelve, tehát donghuák esetében mandarin), azonban gyakrabban inkább angol. *(Találkoztam már olyannal, aki más köztes nyelvről fordított, pl. németről vagy oroszról, de ezt inkább kerüljük el.)*
A célnyelv (nálunk) egyértelműen a magyar.

Noha a későbbiekben "nyersfordításként" (vagy célszerűbben "lektorálatlan fordításként") fogok hivatkozni a fordító által készített szövegre, azonban a fordító...
- nem tükörfordítást készít
- az egész feliratot mindennel együtt lefordítja
- ügyel a stilisztikára, vagyis hogy az adott szereplők hogyan beszélnek, milyen a stílusuk, mi a kontextus
- helyesírása kielégítő
- ismert hibára, kérdéses területre **figyelmet felhívja**

Legutolsó pontra szeretném külön felhívni a figyelmet: csapatmunka esetén ne próbálja meg *elsunnyogni* a hiányosságait.


## Lektor
**Szükséges idő részenként:** 1-3 óra (szövegmennyiségtől, stílustól, fordítástól és gyakorlattól függően)  
**Szükséges tudás:** idegen nyelv (japán vagy angol) és magyar nyelv *beható* ismerete

A lektor az a személy, aki a fordító által készített nyersfordítást "végleges" szöveggé formálja, azt javítja vagy változtatja.  
Éppen emiatt nem csupán nyelvtanilag kell toppon lennie - éppannyira, vagy talán *még inkább* tudnia kell idegen nyelven.

*Egyébként a nálunk "lektorként" meghonosodott pozíció külföldön általában két külön embert fed: "Translation Checker" (TLC)-t, aki a fordítás pontosságáért felel; illetve "Editor" (ED)-t, aki a fordítás nyelvhelyességéért felel.
Éppen ezért a lektorok feladata igencsak összetett.*

A lektor ügyel a továbbiakra, valamint javítja...
- a félrefordításokat
- a köznyelvtől (vagy kontextustól) idegen szófordulatokat, magyartalan fordítást
- a helyesírási és nyelvtani hibákat

Mivel a fordító által elkövetett hibákért felelős, **mindenképpen különböznie kell a fordítótól!**


## Időzítő
**Szükséges idő részenként:** 20-90 perc (szövegmennyiségtől függően)  
**Szükséges felszerelés:** egér

Ezen pozíciónak két típusa van. Egy időzítő...
- feljavíthatja a hivatalos / korábbi kiadás *már meglévő* időzítését
- az alapoktól kezdve újat készíthet

Napjainkban, mivel általában már meglévő fordításra készítünk újat, utóbbit gyakorolják a legtöbben.  
Ebben az esetben a szövegsorokat a beszédhez igazítja, miközben néhány apróbb szabályra figyel. A feleslegesen több sorba tördelt sorokat egyesíti, az egy sorba pakolt túl sok szöveget több sorba szedi szét.

Sokan alábecsülik az időzítés fontosságát: azonban a túl hamar (vagy túl későn) megjelenő és eltűnő szöveg megzavarhatja a nézőt; a folyamatos ugrálás sorok között, össze nem csatolt sorok zavarják a szemet, és általánosan elvonják a figyelmet a filmről.


## Formázó
**Szükséges idő részenként:** jelek nehézségétől, mennyiségétől, tapasztalattól (és formázók számától) függ; 20 perc - bármennyi  
**Ajánlott felszerelés:**
- 1080p monitor (legalább 20")
- erősebb *asztali* számítógép (nem laptop; legalább 8 GB RAM, négymagos processzor, dedikált videókártya ajánlott)
- **egér!**
**Hasznos tudás:** Photoshop és Illustrator (vagy hasonló program) ismerete

Feladata talán a legösszetettebb az összes pozíció közül. A képernyőn megjelenő szövegek elhelyezéséért felelős. Csapat döntésétől függően jeleket kihagyhat, egyszerűsíthet - tulajdonképpen majdnem mindig megtörténik bizonyos mértékig.

Ezen pozíciót gyakran "megosztják", azaz többen dolgoznak rajta egyszerre.

Összetettsége miatt itt nem részletezném; az alapokhoz (és haladó tananyagokhoz) lásd ezen oldal [Fansubber útmutató]({% link fansub_guide.md %}) részét.


## Karaokekészítő
**Szükséges idő:** néhány óra *általában szezononként* (effekt összetettségétől és betétdalok mennyiségétől függően)  
**Szükséges felszerelés:** formázóhoz hasonló erősségű laptop vagy asztali számítógép  
**Ajánlott tudás:** formázási programozási alapismeretek (leggyakrabban lua, ritkábban Python)

Openingekhez, endingekhez és betétdalokhoz dalszöveg (japán, magyar vagy mindkettő) elhelyezése és készítése.
Ez tartalmazza a sorok beidőzítését (adott esetben szótagokét is), valamint az effekt elkészítését. Formázóhoz hasonlóan megosztható (időzítés / effekt készítése; vagy OP / ED külön készítő).  
Ízléstől függően lehet egyszerű effekt, de elszállt is. Külföldi szférából indulva lassan átszivárog kizárólag a fordítás használata, de még mindkét helyen jelentősek a japán szöveggel ellátott effektek.

Programozói tudás nem *szükséges*, azonban némileg összetettebb effekteknél ajánlott. Leggyakrabban használt programnyelv a lua, azonban ennek beható ismerete nem feltétlenül szükséges; az algoritmikus gondolkodás többségében kielégítő.

Alapokhoz és tananyagokhoz szintén ezen oldal [Fansubber útmutató]({% link fansub_guide.md %}) része nyújt segítséget.


## Videókódoló
**Szükséges idő részenként:** 20 perc - 2 óra (aktív) // 4-12 óra (inaktív)  
**Ajánlott felszerelés:**
- 1080p *színhű* monitor (lehetőleg IPS)
- erős *asztali* számítógép (nem laptop; legalább 16 GB RAM, 64-bites négymagos processzor 4+ GHz, dedikált videókártya)
- jelentősebb mennyiségű szabad tárhely (legalább 100-200 GB)
**Hasznos tudás:** programozás (Python); ismeret videótömörítésről és azok által okozott jelenségekről

Az egyik, ha nem a legtöbb technikai tudást igénylő pozíció.
Feladata a lehető legjobb képi minőség előállítása, forrásvideó hibáinak kijavítása; legjobb minőségű hang társítása - valamint ennek *kezelhető méretű* tömörítése (20 perces rész esetén 5 GB alatt).  
Adott esetben több nagyfelbontású és tömörítetlen fájl használatával dolgozik, ezért a szabad tárhely szükségessége.

Az itthoni közösségben létezése *ritka* - csupán néhány csapat alkalmazza őket (éppen a technikai összetettség miatt).

Magyar nyelvű útmutató jelen pillanatban nem létezik (és mivel én magam nem értek a témához, *tőlem* nem is várható ilyennek megírása).
Angol nyelven az [IEW által készített guide.encode.moe oldalon](https://guide.encode.moe/encoding/preparation.html) található egy átfogóbb alapozó írás az érdeklődőknek.


## Ellenőr / korrektor
**Szükséges idő részenként:** 2-3 óra  
**Ajánlott felszerelés (ellenőr):** 1080p monitor (legalább 20")  
**Szükséges tudás:** magyar nyelv és helyesírás *átható* ismerete; ellenőr: alapismeretek a fentebbi technikai pozíciókról

Nincs egységes megegyezés afelől, hogy mit csinál egy ellenőr vagy egy korrektor (illetve arról sem, hogy melyik kifejezés a pontos).  
Ezért ezen útmutatóban a *korrektor* kifejezést a szöveget helyesírásilag és nyelvhelyességileg véglegesen ellenőrző tagra; míg az *ellenőrt* az angol területen "Quality Checker" (QC) néven ismert "minőségellenőrző" pozícióra fogom alkalmazni.

A **korrektor** feladata nagyban hasonlít a lektoréra: azonban neki a forrásnyelvről való fordítás helyett (főleg) arra kell összpontosítania, hogy a végleges szövegnek legyen értelme; valamint helyesírásilag és nyelvhelyességileg kifogástalan legyen.  
(Lásd: [Korrektúra](https://hu.wikipedia.org/wiki/Korrekt%C3%BAra) a Wikipédián.)

Ezzel szemben az **ellenőr** a *teljes kiadást* ellenőrzi - tekinthetjük úgy, hogy a fentebb ecsetelt korrektor szerepkör kibővítése.  
Érdemes ügyelnie a fordítási hibákra (is), azonban főleg arra, hogy az időzítés megfelelő legyen, ne legyen hibás vbagy kimaradó formázás (vagy ha jel kihagyásában egyezett meg a csapat, ne jelenjen meg semmi), az effektek a helyükön legyenek;
valamint még technikaibb oldalról: ne hiányozzon a kiadásból egy betűtípus sem, és a videókódolás is kielégítő legyen.


*A cikk [ezen útmutatót](https://guide.encode.moe/overview/roles.html) felhasználva, kiegészítve íródott.*