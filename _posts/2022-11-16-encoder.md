---
layout: post
title: "Égessünk feliratot: de mégis mivel?"
categories: [fansub]
tags: [technikai]
chapter: 4
---

Egyáltalán minek szenvedjünk égetéssel? Ott a felirat, a fontok, aztán tessék csak vinni videóval együtt, hát nem? Hát de.


A helyzet nem ilyen egyszerű. Természetesen nincs szüksége mindenkinek égetett kiadásra. Külföldön (szinte) senki sem csinálja. Azonban ha szeretnénk Indavideós kiadásokat (a többség pedig úgy tűnik, szeretne), akkor muszáj égetnünk.

*(Megjegyzés: online videóhoz is célszerű, azonban aki saját webes lejátszón gondolkozik, valószínűleg már pontosan tudja, mit csinál, és nem errefelé fog olvasni,
de tudjunk róla: égetés nélkül is megoldható egy online lejátszó, de az már egy komolyabb móka.)*


Ezen kívül van még egy előnye az égetett kiadásoknak: ha ezt töltik le a nézők, tuti, hogy nem fognak problémába futni, és úgy fogják látni az animét, ahogyan azt mi megálmodtuk (vagy legalábbis ahogy elkészítettük).
Bármilyen lejátszóval is nézik, jó lesz – még akkor is, ha a lejátszó SRT-nek próbálja értelmezni az ASS feliratokat (igen, megtörtént eset).


Na de ehhez fontos, hogy az égető is ugyanazt a renderert használja, mint mi.

Ahogy a lejátszós cikk esetén, itt is libasses égetőket fogok mutatni.


## Handbrake

Talán a legegyszerűbb, amit használhatunk, az a [Handbrake](https://handbrake.fr/) program. Ingyenes, nyílt forráskódú, egész egyszerű a használata is. Viszonylag sok dolgot is tud.

Sok ember ezt preferálja, azonban én nem – több esetben előfordult, hogy formázásokat valahogy rosszul adja át, vagy szimplán csak rá sem égeti.

Azonban ha egyszerűbb formázásokról van szó, vagy esetleg nincs is, továbbra is kitűnő alternatíva – én speciel konvertálásra használom.


## XviD4PSP

A fekete bárány.

Én személy szerint ezt az égetőt használom, ha valamiért a nagy kedvencem (lejjebb) nem működik.

Sebességre, működésre és gyakorlatilag mindenben hasonló a Handbrake-hez (nem véletlen, ugyanis az AviSynth működteti mindkettőt).
A neten többnyire az 5.0 verzió lelhető fel, azonban érdemes az újabbakat leszedni (mondjuk egy 8-asat), amiben már libass is van. Itt a [hivatalos weboldaluk](https://winnydows.com/en/downloads/) is, csak tessék.


## ffmpeg

[A numero uno.](https://ffmpeg.org/) Hogy miért nem ezzel kezdtem?

Azért, mert a többiekkel ellentétben ez nem egy grafikus rendszer, hanem parancssoros égető. Bár a feliratokat mindig jól csinálja meg, és sokkal több opcióval lehet szórakozni,
azért kell hozzá tudás, és néha szerencse is: ugyanis nem mindig akar működni *(persze ezen sokat segítene, ha konkrétan értenék is hozzá)*.


Én, mint átlagos halandó, a következő beállításokat használom:
	
`d:\ffmpeg.exe -i source.mkv -vf "ass=sub.ass" Output.mp4`


A “d:\ffmpeg.exe” helyett persze a saját helyeteket adjátok meg, és a kódsort indítsátok abból a mappából, ahol a felirat van.


A dokumentációt [itt](https://ffmpeg.org/ffmpeg.html) találjátok a további beállításokhoz.